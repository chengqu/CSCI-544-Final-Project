 هَبّ الفراق وطاب كيف الغرابيل
واستانست سُود الهموم وتخاوت
للحزن في صدري حياة ومداهيل
وذياب يأسي في حشايه تعاوت
ليَا بنيت الها جسور التساهيل
لقيتها فاليوم الآخر تهاوت
والضِـيقه اللي تنتعش تالي الليل
طعَـنتها بالصبر حتى تداوت
صارعت وأوعدت الغرابيل بالويل
أجمع فلول العـزم لكن تفاوت
مني وعَد لـ اكشف جميع التفاصيل
إن ما انتهت بعض الجروح وتشاوت  الحزن لو عنده شويّ من المشاعر والحيا
في ذمتي كان استحى مني وخفف جيّته
خسرت لكن ما اعترفت بْها الخسارة كبريا
والواقع انّي شخص في حاجة قلوبٍ عيّـته
تعيس هذا الحال والأتعس سقوط الأوفيا
في وقت كل إنسـان يتجرّد من إنسانيّته
مع انّي ما قصرت وأدري من سمات الأنقيا
إنْ جاك شي من حْسناته معك تدمح سيّـته
لكـنّ قسـوة هـالزمن ما تخدم إلا الأقويا
والشخص منّا ما تهمّ الحين وش نوعيّـته؟
لا صار معنى قـوّة الإنسان عنـد الأغبيا
القوّة اللي تنحصر بالـ”كم” لا كيفـيّته
فـأنا الفقير اللي جميع الناس حوله أغنيا
والطيب اللي ينعكس طيبه على شخصيّـته 