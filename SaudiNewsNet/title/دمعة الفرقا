    حسيبك ولي الكون يا بارقٍ لي بان 
تذكرت خد اللي خذا القلب واحتله 
والا يالحمام اللي تجر الغنا بالحان 
مع الورق صوتك جر قلبي على المله 
لي أيام واسلي هاجوسي عن الاشجان 
اداريه وابعد به عن الحزن والذله 
ولكن هجوسي ساطي كنه الشيهان 
ليا كاش عن صقاره الصيد واشتله 
تميمي على بحر الغلا هايم وسرحان 
يواسي غزير الشوق ويجاوب العله 
لك ايام يا جمر الغضا تكوي الاوجان 
على دمعة الفرقا واداريك واهله 
سرقت الكرى من حافة الجفن والاعيان 
سرقته وانا حالي من الوقت منغله 
لي الله ياقلبٍ على الصد والهجران 
تمادى وخلى الروح شفقه ومنسله 
رجاي بكريمٍ جل اسمه عزيز الشان 
يعجل شفا قلبٍ من الهم به خله 
 
عبدالله داود العصيمي  أعاتب الوقت والا يسمح اغيابي
والا هي ايامنا داست مباديها
مدري نسانا الوله والا الزمن شابي
والا هي اقدامنا ثقلت خطاويها
روتين مايختلف وموصد البابي
عن كسرته تاهت الفكره واناديها
ياماضي العمر لو مالو بك احبابي
طشوك في زحمة ماتت امانيها
اخاطبك وين ذاك الوقت واصحابي
وتقول ماعاد باقي غير طاريها
افل في راحتيه فهرس اكتابي
وتغص بي دمعة الفرقا واناجيها
والقى حروف الوفاء مابين الاغرابي
بهت بها كل معلم وين اوديها
ماعاد يغريك لا كلمه ولا اعجابي
ولا تستثيرك تمدنها وناديها
هي حالي اليوم والا القلب مرتابي
والا انا مافهمت وكنت غاويها
خاويت روح القصايد واتلف اعصابي
من كثر ما تستفز ولا نخاويها
ماعاد تغريني الفكره من اسبابي
اجمع اشتاتها والوقت يعميها
تقتل سيوف التوجد طاري اطبابي
وارجع على حروفي الاولى واغنيها
ياصروح الاطلال لو ناجيت باسهابي
كل الزوايا تذكرني واعزيها
واليوم انا خاطري بالمختصر  طابي
من قرية العولمه واللي حصل فيها
مليت من الواتساب ورتوت احسابي
واقروب للشائعات وناس تنفيها
ماعاد في خاطري للضحك ترحابي
احيان اغمض عيوني لين امشيها
غابت خيوط الشعاع وناخت اركابي
والبيد طالت وطالت لي مساريها
استوحش الوقت في عيني ولا طابي
وايامنا فالجفاء تعلن تماديها
هو باقي غيث والا الغيث ماصابي
والا نقول الصبر يفرج تواليها 