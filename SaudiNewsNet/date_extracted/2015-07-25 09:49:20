    الصقّار والشاعر بدر عواد الحويفي.. من الشعراء الشعبيين الذين قدموا أجمل القصائد الشعرية التي تلامس المشاعر، وتُخاطب العقل، وتصيب الهدف المنشود، لما يتميز به من قوّة السبك والحبك، والحكمة، وبراعة التصوير، وجزالة المعاني. 
ويُعد الحويفي من أبرز شعراء الوطن الذين كتبوا أجمل الأشعار في وصف الصقر نظراً لعشقه الكبير ومحبته له.. ومن أشد الذين تولعوا بهواية الصقارة، والمقناص وعشق الطبيعة.. ومن أشعاره التي أنشدها في هوايته المفضلة والتي لها أكبر منزلة في قلبه قوله: 
الله من قلب هجوسه تمله 
مل الغضا لمبهرات المباهير 
وشوف البراري والفضا ولعةٍ له 
لا شفت بالمنشا مزون مزابير 
ياموتري ريحتك القيض كله 
أبيك لاقامت تطول المشاوير 
لابد لك لابرّد الوقت تله 
يحن ماطورك على ساقة الطير 
في ماقعٍ بعض العرب مايدله 
مدهل لفتخان الرجال المناعير 
نبي لنا معهم وناسه .. وفله 
مع درب مسهاج الوسوم المباكير 
ليا أصبحت روس النوازي مطله 
عقب الجليد نكّسر الثلج تكسير 
ثم أصبح القرناس من عقب طله 
يوجس بجلده مثل دق المسامير 
واستطلعوا خطو أشقر عادةٍ له 
حرش الكفوف يمزّر الخرب تمزير 
والبارحه حل المساء قد حصل له 
عشاء خفيف من ابرق الريش تنسير 
لافرعوه وشافهن وادرجن له 
وأدلج وراع الجمس كفه علي القير 
وتضايقن عقب الفضا وأحضرن له 
وسلّط علي وحده وذلكّ مخامير 
وليا المشبب عندهم مزهبٍ له 
باللي ندبها طيّر الريش تطيير 
والخرب طقه ما تعدى محله 
والثالثة فرّت ولاعينت خير 
بطيارها شفنا غياره .. وخله 
زمّت وحوّلها ولي المقادير 
أعلق بها اللي عوقهن سهمةٍ له 
شيهان عوق ملوعات المعاشير 
ملموم مثل الصول طوله بجله 
أجرد يصخّر شرّد البرق تصخير 
وكل ركض للي بوجهه يشله 
تزارقوهن بالحدود البواتير 
أكبودهم عقب القرايا مغله 
تسع شهور نقزر الوقت تقزير 
وركبوا وقالوا تبّع الجمس ظله 
لاما نقول أوقف كفيت العواثير 
نبي لنا خدٍ مهامل امزله 
ما دوجت فيها الغنم والمظاهير 
تلقى بها زرق المعارف محله 
بيض الدواغر متعبات المداوير 
هذا هوى اللي قزّر القيض كله 
ما شاف غير القوبعة .. والعصافير 
 
 