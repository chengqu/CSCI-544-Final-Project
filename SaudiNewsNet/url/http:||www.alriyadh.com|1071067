    الصوت 
ياحسين وضع الخال ماهو على الكيف 
اقفى الشباب وبيًن الشيب فينا 
من عقب مانطمر بروس المشاريف 
اليوم عن نقل العصا عاجزينا 
راحت مراجلنا حلوم وسواليف 
طال الزمان وطوعتنا السنينا 
والا مشينا تقل ناطا على شيف 
متأثرن من مفصل الركبتينا 
جيت الطبيب وقال عندك غضاريف 
وعلاجهن صعبٍ عليك وعلينا 
وانكفت وانا في قناعات ومعيف 
وعندي على ما قول صبر ويقينا 
وش رايكم يامكرًم الجار والضيف 
عن وضعنا يامدهل الغانمينا 
 
عبدالله عواد الحويفي 
 
 
 
 
 
الصدى 
 
 
يامرحبا ترحيبة العود للضيف 
العود عواد الكرم والحنينا 
اللي حباه الله حسن المواقيف 
دايم لربه ساجدٍ مستعينا 
عاقل وصامت مايحب المناكيف 
جليسه القرآن حطه يمينا 
يوم المواقف تلزم الرمح والسيف 
يارد حياض الموت مايستهينا 
ياخال ماتبتل عل الود والكيف 
دنياً تقلب مابها مستكينا 
يارب تسلم من جميع الصواديف 
وينجيك ربي من طعون السنينا 
ياعل تفداك الرخوم الملاقيف 
وتعيش في دنياك راضي يقينا 
 
حسين العساف 