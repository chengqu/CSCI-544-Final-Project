    أبيك الورد عن لمسه يكفينا شذا ريحه 
وأبيك الغيم ظله عن غرق وبله يكفّينا 
أبيك النجم مع علياه . مامون من الطيحه 
وأبيك الماء بوسط العين دائم والضماء فينا 
رحلنا مع عتابك في ضيافة كل تسريحه 
نروح أبعيد عادي . مير ويش العذر لاجينا 
واحسك من حديث الطير فوق الغصن تسبيحه 
ترتل نسمة البارح على قمراء ليالينا 
يفيض مع الصبا عطر الخزامى منك والشيحه 
يناطحنا ولامنّه وصل .. عوّد يبارينا 
على بحر الهدب لك مع مغيب الشمس تلويحه 
يودعها مساء الاحلام مع تنهيدة المينا 
وقلبي لو غفل ماسامحه بعدك ولا ابيحه 
ابي الخفاق يدعي لك .. وأردد خلفه أمينا 
عيون الشوق فيها من عبير الذات تنفيحه 
ولا أدري وين معها بأبتسامتها تودينا 
وكل الحب اخذنا عن هل الدنيا تباريحه 
وزحمة خاطري يعني فراغ اللي حوالينا 
أنا أفرح لو يزيد اليوم وسط القلب تجريحه 
على شان أتلذذ به وهو بكره يداوينا 
مابي قصة هوانا رمية الغافل علي الضيحه 
ابيها سيرةٍ بالذكر بعد الموت تحينا 
احبك وأنت في سقف السما اسمى من مصابيحه 
بعيدٍا عن حقيقتنا مقيم بين أمانينا 
 
 
 
 