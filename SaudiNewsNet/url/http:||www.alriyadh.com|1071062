    ياهل العيرات باكر كان مريتوا طوارف خلي 
خبّروه إني شكيت الهم والساموح عقب فراقه 
ما نسيت الصاحب اللي بالمودّه والهوى صافي لي 
جالي اصفى من غدير المقر واحلى من حليب الناقه 
ما نسيته يوم انا انهل من كما ذوب العسل واعليّ 
خابر نفسي عيوف ولا تداني عقبه العشّاقه 
مع ثلاث عارضنّي صبح يوم العيد دق وجلي 
وصفهن ثنتين جل وثالثهن بالوصوف ادقاقه 
انهب الممشى لاجلهن مير هن ما ودّهن يدنن لي 
كل ما قرّبت منهن خالفني واقطعن الساقه 
يا لطيف الحال غضّات الصبايا كيف ما ياون لي 
حمّلني من كثيب الرمل ملموض عليه وساقه 
صابني منهن هنوف من لماها علّتي ودواً لي 
ودي اصبر مير قلبي من فراقه غادي احراقه 
صرت مثل اللي يعبّر من زمانه كل حل بحلي 
الله اقوى كل عبد مشتكى حاله على خلاّقه 
كن عينه عين شيهان ربى بالنايف المتعلي 
او كما عين الغزال اللي يلد ابها على درّاقه 
جادل تلّ الضماير في كلاليب الموده تلي 
تلّ ركب في لهيب القيظ عطشا والشراب اشفاقه 