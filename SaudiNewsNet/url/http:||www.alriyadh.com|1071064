    يستاهل التكريم.. يستاهل الزين 
يستاهل المركب جميلٍ ومزيون 
حاشي صغير قيمته كلها دين 
توّ اشتريته صرت يا ناس مديون 
خايف عليه الناس ترميه بالعين 
يصبح مريض ويصبح الزين معيون 
وش عاد ينفعني ووش عاد يغنين 
إليا فطس زيني فلا الناس يغنون 
عبدالكريم النغيمشي - لوذة 
هذا فحل ستين ذودٍ مغاتير 
الزين كله فيه ولا عنه صدّه 
وطّه عن الجكسار وزيد التصاوير 
أهل النظر تشوف جزره .. ومدّه 
ولاّ اجلبه للسوق سوق الهوامير 
اللي تعرف الزين تعطيك حدّه 
شجعان المقاطي - الرياض 
على وين يا راعي الحاشي 
ما فيه ونيتٍ تشيلونه 
شاريه من الذود بالكاشي 
مزيون اوضح في لونه 
معرّبٍ من نسل ناشي 
والزين ما خاب مضنونه 
يا راعي الموتر الماشي 
ليتك ترفّق على هونه 
حمد عبدالله الوايلي - حوطة سدير 
حويرٍ وسط الغماره يبي أمه 
راحو بها للسوق ولاهو لقاها 
أمه تمنى شوفته ثم تخمه 
ومنولٍ تلقاه يمشي وراها 
ياما تمنى حوارها ثم تشمه 
هذا حنين الأم شدّة عناها 
الأم فيها الغلا دايم مهمه 
ياليت بعض الناس تسمع نداها 
محمد عبدالعزيز الخنيفر - أشيقر 
بايعه ولا صاحب الجيب شاري 
خسران بياعه وكسبان شاريه 
يومٍ كلٍ في جماله يماري 
المركز الأول لهذا يخليه 
راع النظر يروح يمّه جباري 
تقول كنه حزّت العرض يدعيه 
غنام مسعود القريني - نعام 
سلامي على اللي يغلي البل عداه الميل 
يشيل الحويِّر داخل الجيب من حبّه 
وهو من غلا أمه يوم حبه لها بالحيل 
حوارٍ إذا طال الزمن شفت لبّه 
مبارك محمد بن طرجم - الرياضغالي ويحمل في وسط جيب غالي 
مكانته ماهي ونيتات بالحوض 
حوار يقرن بالذهب .. واللوالي 
بكره على الشاشات والنت معروض 
ما يقدره يا كود راع الريالي 
الكاش عنده ما أنتظر دين وقروض 
عبدالكريم بن خزيّم - البكيرية 
 
حويرٍ مسكين يبكي .. وشفقان 
شالوه بالموتر وهو غير مسرور 
من راحت أمه أصبح اليوم تعبان 
خايف من القصاب لا قرّب الدور 
ياما على أمه دايم الدوم ولهان 
ولاهو على كيفه مكبّل.. ومجبور 
الأم تبكي كم بها هم.. وأحزان 
أظلم عليها الوقت لاعاد به نور 
ريان محمد الخنيفر - الرياض 
 
أوّل تسافر على الأخفاف يا حاشي 
واليوم بالطرق محمولٍ ولك هيبه 
ما عاد خفّك على الأرض ناشي 
ترجع لنا يا رب لا تطوّل الغيبه 
بشائر القحطاني - الرياض 
 
 
 
نرحب بمشاركاتكم الشِّعرية 
 وما تلتقطه عدساتكم 
من الصور الهادفة والطريفة على إيميل الخزامى: 
rb-khozama@alriyadh.com 
أو الفاكس رقم: 0114871070 